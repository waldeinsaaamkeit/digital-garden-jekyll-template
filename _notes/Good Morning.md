---
title: Good Morning
---
## Summary
Acțiunea filmului se petrece într-un sătuc de la periferia Tokyo-ului și urmărește drama unei familii cu doi băieți, adolescenți fiind,  merg adesea în vizită la un prieten să privească televizorul. În ciuda insistențelor, părinții refuză să le cumpere și lor un televizor, iar într-o ceartă, sunt acuzați că fac prea multă gălăgie. În semn de protest, băieții fac o grevă a tăcerii împotriva oricărui adult, iar această decizie are ca efect mai multe situații și neînțelegeri în care sunt nevoiți să renunțe la protestul lor. Totuși, dârzenia și insistența băieților sunt cele care vor decide cum se termină filmul. 


## Review
Good morning este un film din 1959 regizat de Yasujiro Ozu, cunoscut pentru un gen de filme foarte popular în Japonia - Home Drama. Acest film capătă și mai multă valoare cu cât empatizezi mai bine cu regizorul - modul în care filmează Ozu m-a cucerit de la început. O simetrie perfectă, linii paralele cu marginile cadrului. Acest film este lipsit de orice mișcare de cameră, iar planurile "extreme" (de exemplu plan general prea larg sau close up extrem) lipsesc, totul se limitează la încadraturi moderate.  Unghiul sub care sunt filmate personajele e mereu același(aproximativ 45*). Întreg modul de filmare al lui Ozu este caracterizat de o simplitate și un minimalism aproape steril, reușind să creeze spațiul virtual al filmului chiar și prin cadre statice: mise en scene și unghiul sub care sunt filmate cadrele reușesc perfect să ne transpună în atmosfera filmului. este 

Ideea care mi-a fost confirmată admirându-l pe Ozu are la bază conceptul conform căruia un număr limitat de instrumente te ajută să le folosești mai iscusit și intenționat decât dacă ai avea la dispoziție tot arsenalul limbajului cinematografic ([paralysis by analysis](https://en.wikipedia.org/wiki/Analysis_paralysis)). [[Eleganța este rezultatul final al muncii grele, nu punctul de plecare]]

Ca un împătimit al vizualului, acest film mi-a bucurat ochii cu specificul nuanțelor technicolor, cufundat în această stare de confort, mi s-a părut unul dintre cele mai drăgălașe și domestice filme privite. 
Jocul actoricesc al celor doi băieți, autentic și matur contrastat cu lipsa lor de experiență de viață m-a făcut să mă regăsesc în atitudinea lor ursuză și îndrăzneață. 
Acest film reprezintă într-o manieră stridentă conflictul dintre generații și procesul de adaptare la noile cerințe sociale. După mai bine de 60 ani filmul își păstrează relevanța, iar actualitatea mesajului se va mai păstra încă mult de-a lungul veacurilor. 
Yasujiro Ozu îmi capătă admirația din ce în ce mai mult și cu siguranță mă voi mai întoarce la filmografia lui.